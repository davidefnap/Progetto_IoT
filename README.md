## Progetto_IoT
Negli ultimi anni si è intensificata l’attenzione nei confronti dell’efficientamento energetico degli edifici. Con diversi provvedimenti, tra cui si cita per importanza la Direttiva “2010/31/UE” (“EPBD-Recast”) [1], i Paesi Membri dell’Unione Europea hanno intrapreso un percorso comune verso la riduzione dei consumi energetici degli edifici. In questo scenario, l’elaborazione di strategie di controllo ottimizzate degli impianti di climatizzazione assume un ruolo di primaria importanza [2]. Attualmente i sistemi di regolazione più diffusi sono quelli on/off e proporzionali-integrali-derivativi (PID), che tuttavia non sono in grado di tener conto adeguatamente dell’inerzia termica degli edifici e delle condizioni climatiche esterne. Per questo motivo, recentemente, si stanno diffondendo sempre maggiormente strategie di controllo basate su modelli predittivi, i.e., MPC (“model predictive control”). Un MPC consiste nello sviluppo di un modello che preveda l’evoluzione temporale del sistema edificio-impianto, in modo che i valori delle variabili di controllo degli impianti (e.g., la temperatura di set-point in ciascun ambiente) siano stabiliti in base ad un processo di ottimizzazione di una o più funzioni obiettivo, con riferimento ad un ben preciso orizzonte temporale. Affinché ciò sia possibile, è necessario sfruttare previsioni accurate relative alle condizioni climatiche e ai profili di occupazione.
La letteratura scientifica propone numerosi studi che evidenziano i vantaggi derivanti dall’adozione del MPC nel settore edilizio. Gyalistras e Gwerder [3] hanno esaminato sia sistemi di controllo predittivo che non, verificando possibili risparmi energetici, e quindi economici. Anche Paris et al. [4] hanno dimostrato che i controller MPC permettono una gestione più efficiente dei sistemi di riscaldamento rispetto ai comuni controller PID. La riduzione del consumo di energia è stato l’obiettivo alla base dello studio di Lamoudi et al. [5], nel quale, in seguito a simulazioni su edifici multi-zona, si è rimarcata l’efficacia del MPC. Per quanto concerne il “testing” dei controller MPC,le prime prove sperimentali risalgono a Privara et al. [6] e a Siroky et al. [7]. Il controller è stato testato sull’edificio della “Czech Technical University” a Praga, riscontrando potenziali di risparmio di energia sia in inverno che in estate, rispetto ad una strategia di controllo convenzionale, verificando anche che tali benefici energetici non causano un peggioramento dei livelli di comfort termico. Più recentemente, Alvarez et al. [8] hanno proposto un nuovo controller al fine di massimizzare il comfort termico, ottenendo risultati soddisfacenti in seguito a simulazioni su un edificio multi-zona. Inoltre, Huang et al. [9] hanno presentato un modello di controllo predittivo ibrido (HMPC) che, testato su terminali ad aria, ha prodotto un rilevante risparmio energetico senza penalizzare il comfort.
Si rileva che la maggior parte delle applicazioni del MPC proposte nella letteratura scientifica adotta modelli semplificati per simulare le prestazioni energetiche degli edifici, del tipo stazionari o resistenza-capacità (RC), che non assicurano risultati accurati [10]. Dunque, la combinazione tra MPC, strumenti accurati di simulazione energetica e algoritmi di ottimizzazione appare di primario interesse. A questo scopo, Coffey et al. [11] hanno presentato un framework per integrare un algoritmo MPC in GenOpt, mentre Corbin et al. [12] hanno sviluppato un modello predittivo che prevede l’interazione tra EnergyPlus e MATLAB®. Gli studi summenzionati, però, hanno adottato un approccio di ottimizzazione mono-obiettivo, minimizzando i soli fabbisogni energetici. In verità, sarebbe più appropriato ricorrere ad ottimizzazioni multi-obiettivo, dato che per gli edifici sussistono obiettivi contrastanti, e.g., consumi energetici e comfort termo-igrometrico. Tecniche di ottimizzazione multi-obiettivo sono state applicate già in passato a modelli di controllo predittivi, tuttavia su modelli fortemente semplificati [13], o per altri scopi [14]. Infine, Ascione et al. [15] hanno combinato
l’ottimizzazione multi-obiettivo con un modello predittivo accurato, tuttavia, data la difficoltà ad applicarlo ad edifici realmente esistenti, si sono limitati allo sviluppo del solo framework.
Da quanto evidenziato si può desumere come allo stato attuale sussistano diverse criticità relative allo sviluppo di controller MPC. Innanzitutto, i modelli più largamente impiegati in letteratura sono fortemente semplificati rispetto alla complessità dei fenomeni termici. Inoltre, quand’anche i modelli impiegati siano sufficientemente complessi, i processi di ottimizzazione condotti sono del tipo mono-obiettivo, non tenendo dunque debitamente conto delle prestazioni energetiche o del comfort termo-igrometrico. Infine, i risultati discussi in letteratura sono essenzialmente teorici, mentre quelli sperimentali sono scarsi, mostrando come si sia ancora lontani da una diffusione su larga scala dei controller MPC.

L’obiettivo principale del presente progetto è di colmare il “knowledge gap” evidenziato nella Sezione precedente tramite lo sviluppo di un prototipo sperimentale per il “model predictive control” dei sistemi di climatizzazione attraverso l’ottimizzazione multi-obiettivo delle prestazioni energetiche degli edifici e del comfort termo-igrometrico indoor. Innanzitutto, il modello predittivo che è stato elaborato per il funzionamento del suddetto prototipo è adeguatamente complesso, in modo da tenere conto con accuratezza del dinamismo dei fenomeni che si verificano nel sistema edificio-impianto. Tale modello, inoltre, è stato combinato con una tecnica di ottimizzazione multi-obiettivo. Infine, data la semplicità con cui è possibile per l’utente interagire con il prototipo oggetto del progetto, e dati anche i suoi costi contenuti, è anche possibile, come sviluppo futuro, favorirne una sua diffusione su larga scala.
Il prototipo in oggetto è costituito da un “gateway” centrale che si interfaccia tramite un’infrastruttura in “cloud” sia con sensori di varia natura (di temperatura, di umidità, di occupazione et similia) e attuatori, sia con dispositivi di uso comune come smartphone e pc. I sensori sono opportunamente dislocati nei vari ambienti da climatizzare, mentre gli attuatori sono installati direttamente sulla centrale di generazione, sul sistema di distribuzione (deviatori e miscelatori) e sui terminali di emissione degli impianti di climatizzazione. L’uso di smartphone e pc, infine, permette all’utente di visualizzare i valori misurati dai sensori e quelli in “output” dal gateway centrale, oltre che di interagire con l’intero sistema, modificando secondo le proprie esigenze determinati parametri. Il tutto avviene per rendere possibile una regolazione automatizzata e, soprattutto, real-time dell’impianto, sulla base di parametri e previsioni che vengono di seguito illustrati. Il gateway centrale, la parte sensoristica e gli attuatori sono tutti del tipo “plug-and-play”, installabili dunque in modo rapido e semplificato sulla maggior parte dei dispositivi attualmente in uso o reperibili sul mercato, agevolandone dunque la possibilità di diffusione su larga scala, con benefici tanto della sfera pubblica (contenimento dei consumi energetici e conseguente riduzione di emissioni climalteranti), quanto di quella privata (incremento del comfort termo-igrometrico indoor e riduzione dei costi di gestione dell’impianto).

L'hardware usato è del tipo di prototipazione rapida a basso costo ESP32. Come backhand si fa uso di una dashboard di AdafruitIO raggiungibile al seguente link:


https://io.adafruit.com/davidefnap/dashboards/dashbord-1


Il progetto è ancora in fase di sviluppo. Il codice sviluppato è disponibile nella Repo privata e non è stato ancora rilasciato.


# BIBLIOGRAFIA
1. Parlamento Europeo, Direttiva 2010/31/UE “Energy Performance of Building Directive – Recast”, Off. J. Eur. Union (2010) 13–25.
2. Z. Liao, A.L. Dexter, The potential for energy saving in heating systems through improving boiler controls, Energy Build. 36 (3) (2004) 261–271.
3. D. Gyalistras, M. Gwerder, Use of Weather and Occupancy Forecasts for Optimal Building Climate Control (OptiControl): Two Years Progress Report – Main Report, Terrestrial Systems Ecology ETH Zurich R&D HVAC Products, Building Technologies Division, Siemens Switzerland Ltd., Zug, Switzerland, 2010.
4. B. Paris, J. Eynard, S. Grieu, T. Talbert, M. Polit, Heating control schemes for energy management in buildings, Energy Build. 42 (10) (2010) 1908–1917.
5. M.Y. Lamoudi, M. Alamir, P. Béguery, Distributed constrained model predictive control based on bundle method for building energy management, in: 50th IEEE Conference on Decision and Control and European Control Conference (CDC-ECC), 2011, pp. 8118–8124.
6. S. Prívara, J. Sirok ˇ y, ´ L. Ferkl, J. Cigler, Model predictive control of a building heating system: the first experience, Energy Build. 43 (2) (2011) 564–572.
7. J. Sirok ˇ y, ´ F. Oldewurtel, J. Cigler, S. Prívara, Experimental analysis of model predictive control for an energy efficient building heating system, Appl. Energy 88 (9) (2011) 3079–3087.
8. J.D. Alvarez, J.L. Redondo, E. Camponogara, J. Normey-Rico, M. Berenguel, P.M. Ortigosa, Optimizing building comfort temperature regulation via model predictive control, Energy Build. 57 (2013) 361–372.
9. H. Huang, L. Chen, E. Hu, A new model predictive control scheme for energy and cost savings in commercial buildings: an airport terminal building case study, Build. Environ. 89 (2015) 203–216.
10. S. Privara, J. Cigler, Z. Vána, ˇ F. Oldewurtel, C. Sagerschnig, E. Záˇ ceková, Building modeling as a crucial part for building predictive control, Energy Build. 56 (2013) 8–22.
11. B. Coffey, F. Haghighat, E. Morofsky, E. Kutrowski, A software framework for model predictive control with GenOpt, Energy Build. 42 (7) (2010) 1084–1092.
12. C.D. Corbin, G.P. Henze, P. May-Ostendorp, A model predictive control optimization environment for real-time commercial building application, J. Build. Perform. Simul. 6 (3) (2013) 159–174.
13. N. Nassif, S. Kajl, R. Sabourin, Optimization of HVAC control system strategy using two-objective genetic algorithm, HVAC&R Res. 11 (3) (2005) 459–486.
14. H. Liu, S. Lee, M. Kim, H. Shi, J.T. Kim, K.L. Wasewar, C. Yoo, Multi-objective optimization of indoor air quality control and energy consumption minimization in a subway ventilation system, Energy Build. 66 (2013) 553–561.
15. F. Ascione, N. Bianco, C. De Stasio, G.M. Mauro, G.P. Vanoli, Simulation-based model predictive control by the multi-objective optimization of building energy performance and thermal comfort. Energy and Buildings, 111(2016), 131-144.
